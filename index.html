<!DOCTYPE html>
<html lang="ru">
<head>
	<title>Козак Мамай.Діденко Олексій</title>
</head>
<body>
	<h3 style="text-align: right;">Діденко Олексій</h3>
<h1 style="text-align: center;"><u>Козак Мамай</u></h1>
<center><img src="https://upload.wikimedia.org/wikipedia/commons/thumb/f/f4/Cossack_Mamai%2C_18th_century.png/800px-Cossack_Mamai%2C_18th_century.png"></center>
<p>Коза́к Мама́й — народна картина із зображенням козака-бандуриста, один із найпоширеніших фольклорних героїв в Україні. Картину створено за традиційною схемою — в її центрі у статичній позі сидить козак з бандурою. Малюнки пізніших часів дедалі більше відходять від первинних однофігурних композицій, але традиційна поза головного персонажа на них залишається незмінною. Дослідники виводять її (цю позу) зі східної іконографії, вказують на її подібність до зразків мистецтва часів скіфів і навіть більш ранньої доби – індоарійської прадавньої спільноти. Схема картини не змінюється, а лише доповнюється побічними сюжетами чи персонажами (саме це, на думку дослідників, свідчить про давність однофігурної композиції).</p>
<h2 style="text-align: center;">ПОХОДЖЕННЯ ОБРАЗУ
КОЗАКА МАМАЯ
В УКРАЇНСЬКІЙ МІФОЛОГІЇ ТА
НАРОДНОМУ МИСТЕЦТВІ</h2>
<p>Образ козака Мамая – один з найпоширеніших і найзагадковіших в українській міфології. З одного боку, типове сюжетне зображення Мамая вважається мало не єдиною не канонічно християнською, а народною іконою. Ще у ХІХ та на початку ХХ століття картини з його зображенням були поширені серед найрізноманітніших верств суспільства майже на всій території українського етнічного розселення. Їх можна було зустріти і в селянських хатах, і в розкішних панських та дворянських садибах. Зображували Мамая не лише на папері та полотні, а й на гравюрах-дереворитах, деталях житла та побуту. Не оминув увагою цього козака-характерника і Тарас Шевченко. Зокрема, в офорті «Дари в Чигирині 1649 року» художник відтворив інтер’єр резиденції Богдана Хмельницького, на одній зі стін якої розміщена картина «Козак Мамай».</p><p>
Та з іншого боку, походження цього образу досі залишається загадкою, що породжує масу наукових гіпотез. Мабуть, недарма ім’я Мамай іноді інтерпретують як похідне від тюркського – «ніхто». А на одній з картин «Козак Мамай», написаній у ХVIII чи XIX сторіччі, є такі рядки:</p><p>
«Хоч дивися на мене, та ба – не вгадаєш!</p><p>
Відкіль родом і як зовуть – нічирчик не знаєш!</p><p>
Коли трапилось кому у степах бувати,
То той може прізвище моє угадати.</p><p>
А в мене ім’я не одно, а єсть їх до ката!»</p><p>
В історичних джерелах зафіксовано чимало реальних осіб, які могли б бути прототипами Мамая. Це, зокрема, син киятського темника Мамая, того самого, який у 1361–1380-ому роках захопив владу у Золотій Орді, потіснивши законних нащадків Чингісхана, Мансур-Кият Мамай. Після поразки батька у боротьбі за золотоординський престол він з понад десятитисячним воїнством половців, киятів, черкесів, ясів перейшов на службу до Великого князівства Литовського й осів в українських лісостеповій і степовій зонах. Деякі дослідники вважають, що саме воїнство Мансур-Кията Мамая, яке прийняло на наших землях православ’я (частина Мамаєвої орди, вочевидь, була християнською і до цього) і досить швидко змішалося з українським населенням, стало основою формування українського козацтва. Син же Мансура Олександр Мамай у 1399 році, під час битви на річці Ворскла, навіть нібито врятував життя самому великому князеві литовському Вітовту й отримав від нього за це титул князя Глинського.</p><p>
Михайло Грушевський згадує Івана Мамаєвича – осавула Війська Запорозького, чий підпис є серед підписів козацьких ватажків під декларацією гетьмана Петра Сагайдачного до сейму Речі Посполитої 1618 року. А ще Мамаєм називали козацького ватажка, який по смерті Богдана Хмельницького діяв поблизу Суботова. Мамаєм був і один з гайдамацьких ватажків у XVIII столітті. А поблизу Черкас місцеві українці довгий час, ще й у ХІХ столітті, вшановували старезного всохлого дуба, якого називали дубом розбишаки Мамая, котрий начебто сховав десь тут скарб тощо.</p><p>
Разом з тим «мамаями» називали взагалі відчайдушних козаків, ймовірно, характерників. Сказати про когось, що він «мамаює» – це те ж саме, що мандрує, не будучи до чогось прив’язаним. А вираз «піти на мамая» означав «відправитися на удачу». Колись «мамаями» також називали стародавні скіфські та половецькі кам’яні скульптури в українських степах. А ще на околицях Запорізької Січі протікала невелика річка Мамай-Сурка. Тож найімовірніше, що образ Мамая збірний і не має єдиного історичного прототипу.</p><p>
Що дивує: не збереглося, здається, жодної автентичної народної пісні чи думи про козака Мамая. Уявлення про нього ми можемо нині скласти виключно зі скупих свідчень про реальних козаків на ім’я Мамай та за його художнім образом.</p><p> При цьому, попри велику кількість присвячених Мамаю народних картин, його завжди зображували більш-менш за єдиним сталим каноном: козак з бандурою сидить, схрестивши по-східному ноги. З часом на картинах почали також зображати його коня, списа, дерево, що росте поруч, та інші, менш обов’язкові елементи.</p><p>
Зрозуміло, що образ Мамая – це передусім ідеальний образ українського лицаря-козака. Можливо також, і мандрівного бандуриста чи кобзаря. Але про що свідчить традиційна
композиція його образу та супутніх елементів на народних картинах?
Насамперед звернімо увагу на постать самого Мамая, якого зображують чомусь у позі зі схрещеними ногами, з розфокусовано-мрійливим поглядом, на відміну від християнських святих, які часто на іконах наче уважно спостерігають за тим, хто до них прийшов, або ж дивляться на інших персонажів ікони.</p><p> Підсилює враження відстороненості Мамая також люлька, яку на деяких картинах він недбало тримає у роті і щось там курить.
Цілком вірогідною є гіпотеза, що центральний образ даної народної картини походить від буддійських зображень калмиків, які прикочували з Західної Монголії у Волго-Донські степи і з якими після цього стали тісно контактувати запорозькі козаки. Саме в цей час, у XVII– XVIII століттях, власне і утверджується звичний для нас мамаєвий народний образотворчий канон. Калмики були союзниками гетьманів Богдана Хмельницького, Юрія Хмельницького, Івана Брюховецького, кошового отамана Івана Сірка, яким на допомогу неодноразово присилали свої загони. У 1710 році в Чугуєві на Харківщині було утворено козацький полк з калмиків, існувало їхнє військове поселення з 1716 року і на Київщині.</p><p> Видатний український історик професор Ярослав Дашкевич, зокрема, зазначав: «Калмики прийшли на Україну як переконані буддисти, з своїми ламами та з своїми зображеннями … Серед зображень божеств, котрі вони возили з собою, відомі – за музейними колекціями, за мемуарами англійського мандрівника Д. Кларка (подорож 1802 р.) та спогадами інших подорожників – малюнки, які композиційно відповідають схемі картини «мамай-бандурист».</p><p>
Дійсно, умиротворено-медитативний образ Мамая нагадує іконографію більшості буддійських вчителів та проявлень самого Будди. Та ж сидяча поза зі схрещеними ногами, спокійний вираз обличчя, часто символічне положення рук, які тримають ті чи інші сакральні предмети, зрідка і музичні. Цілком можна припустити, що в умовах поступової асиміляції тих калмиків, які оселилися в Україні, після прийняття ними православ’я (за часів Російської імперії у примусовому порядку) і місцевих звичаїв, їхня манера зображення просвітлених героїв була творчо втілена українцями при змалюванні свого народного образу козака Мамая. Навіть ім’я Мамай («ніхто») викликає певні аналогії зі східним уявленням про ілюзорність незмінного сутнісного «я» та досягнення просвітлення шляхом його подолання і розкриття в собі ясного світла свідомості Будди.
Може здатися парадоксальним, що при створенні козацького образу було використано саме буддійську сакральну іконографію. Але рідна християнська не могла бути взята через явну неканонічність постаті Мамая. Він же є народним героєм, вільнолюбивим розбишакою і водночас чарівником-характерником, а не святим. Зрештою, образ православного святого воїна з напівхристиянською-напівнародною символікою давніше, ще у Х–ХІ століттях, зайняв святий Георгій Переможець, який верхи на коні списом пронизує змія.
Не могли бути використані для втілення образу Мамая і елементи ісламського мистецтва. По-перше, в ісламі, як і в іудаїзмі, немає як такої іконографії, бо сакральні антропоморфні зображення заборонені. По-друге, ісламська культура все ж сприймалася серед тодішніх українців як до певної міри ворожа. Адже стосунки запорозьких козаків з кримськими татарами були хоч і тісні, але дуже вже неоднозначні. Інша справа, в цілому дружні відносини з калмиками та нейтрально-зачудоване ставлення на наших теренах до їхньої загадкової віри і культури загалом.</p>
<h2 style="text-align: center;">Козак Мамай є своєрідним втіленням українського характеру</h2>
<p>Козак Мамай є своєрідним втіленням українського характеру, образ волелюбності і безсмертя українського народу. Скільки існує Січ, стільки й існує легенда про славного козака-характерника.
</p><p>
На Запорізькій Січі, коли приходило нове молоде поповнення юнаків, досвідчені козаки-характерники формували з них тисячні полки. Починалися польові навчання, де з простого хлопця готували захисника дідівської віри. Через деякий час, з цієї тисячі відбирали сотню кращих і далі проводили з ними навчання. Згодом з них вибирали трьох -  і передавали їм всі свої знання. Це були найкращі розвідники, витривалі воїни, майбутні вчителі собі подібних, це була еліта козачого війська.
</p><p>
Козак Мамай був одним з них. З тюркської мови «Мамай» означає - ніхто, ніяк, без імені, порожнеча. За повір'ям, якщо у людини немає імені, то злим силам його годі й шукати і не підкорити. Один безіменний самотній козак, таким чином, уособлює всіх українців в цілому. Він одночасно і ніхто, і все разом.
</p><p>
У легендах говориться: «Жив Козак Мамай на Січі, напевно, вічно. Ніхто не міг сказати, скільки йому років ». Кажуть, що Мамай з'являється раптово і так само раптово кудись зникає. Він є всякий раз, коли люди потрапляють у біду, і рятує їх. Поговорюють, що іноді кінь вискакує з кургану і носиться по степу.</p>
<center><u><p>– Сьогодні у нас радісна подія – повернулася з реставрації картина “Козак Мамай”. Для нашого музею це річ досить рідкісна, тому що на Рівненщині не дуже часто можна зустріти цю іконографію. Вона більш характерна для півдня і центру України. Найбільша колекція “мамаїв” є в Дніпровському Національному історичному музеї імені Дмитра Яворницького. Однак аналога нашій картині в них немає. Наше ж полотно за довгі роки свого непростого життя вже мало забруднений вигляд, потускніли фарби, і картина потребувала відновлення. Ми звернулися до своїх давніх друзів і колег із Науково-дослідного реставраційного центру у Львові. Із львівськими реставраторами наш музей співпрацює вже досить давно. З вдячністю можу сказати, що 90 відсотків пам’яток живопису з нашої колекції відреставрували саме львівські фахівці. “Козака Мамая” “лікували” у Львові трохи більше півроку, і ось він результат – гарний подарунок Рівненському музею на початку нового, 2019 року! У вівторок, 29 січня, наші працівники фондів поїхали у Львів і привезли цей народний шедевр. Тепер наше завдання – помістити відреставровану картину в нову красиву раму, і тоді полотно знову займе вагоме місце в експозиції музею.</u></p></center>
<center><img src="https://www.vocnt.org.ua/images/stattiy/doslidgenna/kozak_mamay/cont21.jpg"></center>
<center><p>Значна кількість фактів дозволяє реконструювати дві горизонтальні вісі у схемі міфопоетичного дерева світу, тобто горизонтальну площину, що визначається двома координатами – зліва направо і спереду назад. Відтак, якщо „читати” зображений на більшості картин „Козак-Мамай” сюжет, керуючись такими приписами, то отримаємо певну послідовність символів зліва направо: дерево – постать – спис – кінь; спереду назад : атрибути (шабля, горілка, сагайдак, їжа і т.п.) – постать – спис – кінь – горизонт (степ) – небо (повний місяць, сонце, що заходить та ін.). Ця послідовність нагадує порядок дійпосвячення у таємні знання.</p></center>









</body>
</html>